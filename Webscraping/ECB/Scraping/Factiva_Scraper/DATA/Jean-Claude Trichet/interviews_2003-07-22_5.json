{"RECORD_ID": 5, "AUTHOR": "Jean-Claude Trichet", "TITLE": "Deflacji w Unii Europejskiej nie b\u0119dzie. for Gazeta Wyborcza", "DATE": "2003-07-22", "TEXT": "\n\nBEGIN_QUESTIONKonrad Niklewicz: W jakim stanie jest gospodarka europejska?END_QUESTION\n\nJean-Claude Trichet: W Europie, tak jak na ca\u0142ym \u015bwiecie, znajdujemy si\u0119 w\nfazie spowolnionego wzrostu. Zaczynamy jednak odnosi\u0107 wra\u017cenie, \u017ce\nzarysowuje si\u0119 perspektywa odbicia gospodarczego. Nie chcia\u0142bym spekulowa\u0107\nna temat kalendarza tego zbli\u017caj\u0105cego si\u0119 przyspieszenia ekonomicznego. Jest\njednak tendencja, by oczekiwa\u0107 jego pierwszych oznak ju\u017c w drugiej po\u0142owie\ntego roku, a w ka\u017cdym razie w przysz\u0142ym.\n\nBEGIN_QUESTIONCzy szefa francuskiego banku centralnego nie niepokoi to, \u017ce rok 2004 mo\u017ce\nokaza\u0107 si\u0119 trzecim z rz\u0119du, w kt\u00f3rym Francja przekroczy pr\u00f3g 3 proc.\ndeficytu bud\u017cetowego, a co za tym idzie, naruszy zasady Paktu Stabilizacji i\nWzrostu?END_QUESTION\n\n- Powo\u0142am si\u0119 na to, co powiedzia\u0142 minister finans\u00f3w Francis Mer, a\nmianowicie \u017ce rz\u0105d francuski zrobi wszystko, \u017ceby deficyt publiczny w 2004\nr. nie przekroczy\u0142 tego progu.\n\nBEGIN_QUESTIONCo jeszcze mo\u017cna zrobi\u0107, \u017ceby u\u0142atwi\u0107 ponowny wzrost europejskiej gospodarki\n? Jakie decyzje rz\u0105d\u00f3w by\u0142yby najch\u0119tniej widziane przez banki centralne?END_QUESTION\n\n- Wszystkie banki centralne, w ka\u017cdym kraju, maj\u0105 za zadanie zapewni\u0107\nstabilno\u015b\u0107 cen. Stabilno\u015b\u0107 ta jest podstaw\u0105 wzrostu gospodarczego, chroni\nsi\u0142\u0119 nabywcz\u0105 konsument\u00f3w, poziom oszcz\u0119dno\u015bci, a tym samym przyczynia si\u0119\ndo niskich st\u00f3p procentowych, co jest korzystne dla inwestycji. Ale\noczywi\u015bcie stabilizacja monetarna to niejedyny czynnik wzrostu\ngospodarczego.\n\nBEGIN_QUESTIONW ostatnich tygodniach niekt\u00f3rzy europejscy politycy - w tym prezydent\nFrancji Jacques Chirac - wzywali do \u201euelastycznienia\" zasad Paktu\nStabilizacji i Wzrostu. Jak oceni\u0107 te wypowiedzi?END_QUESTION\n\n- Od wczoraj by\u0142em w podr\u00f3\u017cy, nie mia\u0142em czasu zapozna\u0107 si\u0119 z ich tre\u015bci\u0105.\n[Rozmowa zosta\u0142a przeprowadzona 15 lipca br. - red.].\n\nBEGIN_QUESTIONZadam w takim razie inne pytanie: czy jakikolwiek bank centralny, w\njakimkolwiek miejscu \u015bwiata, mo\u017ce w niesko\u0144czono\u015b\u0107 ignorowa\u0107 apele\npolityk\u00f3w?END_QUESTION\n\n- Banki centralne nie ignoruj\u0105 polityk\u00f3w, podobnie jak nie ignoruj\u0105 opinii\npublicznej. Przypomn\u0119, \u017ce Rada ministr\u00f3w finans\u00f3w i Komisja Europejska s\u0105\nzapraszane na wszystkie zebrania Gubernator\u00f3w Europejskiego Banku\nCentralnego.\n\nBEGIN_QUESTIONCzy euro osi\u0105gn\u0119\u0142o wreszcie sw\u00f3j \u201enaturalny\" parytet wobec dolara?END_QUESTION\n\n- Jestem wierny zasadzie niekomentowania kurs\u00f3w walut...\n\nBEGIN_QUESTIONCzy w 2004 r. dziesi\u0105tka nowych cz\u0142onk\u00f3w UE b\u0119dzie daleko od wej\u015bcia do\nstrefy euro?END_QUESTION\n\n- Zobaczymy. Poszczeg\u00f3lne kraje z tej dziesi\u0105tki maj\u0105 r\u00f3\u017cn\u0105 sytuacj\u0119,\nwybra\u0142y w\u0142asn\u0105 strategi\u0119 i w\u0142asn\u0105 taktyk\u0119 dochodzenia do euro, a tak\u017ce\nw\u0142asne kryteria konwergencji realnej i nominalnej. Nale\u017cy je ocenia\u0107\noddzielnie.\n\nBEGIN_QUESTIONCzy to, \u017ce w 2004 r. Polska b\u0119dzie musia\u0142a najprawdopodobniej zwi\u0119kszy\u0107\npoziom deficytu bud\u017cetowego, jest dobrym prognostykiem dla naszego wej\u015bcia\ndo strefy euro?END_QUESTION\n\n- Prosz\u0119 mi pozwoli\u0107 nie komentowa\u0107 polityki gospodarczej Polski. Mog\u0119\npowiedzie\u0107, \u017ce w perspektywie \u015brednio-i d\u0142ugoterminowej redukcja deficytu\npublicznego jest po\u017c\u0105dana dla pozyskania zaufania, a wi\u0119c dla wzrostu\ngospodarczego i zatrudnienia.\n\nBEGIN_QUESTIONW ostatnim czasie komisarz ds. monetarnych Pedro Solbes zaskoczy\u0142\nwszystkich, m\u00f3wi\u0105c, \u017ce w ramach mechanizmu ERM II wide\u0142ki waha\u0144 kurs\u00f3w b\u0119d\u0105\nwynosi\u0107 nie +/-15 proc. - jak si\u0119 wszyscy spodziewali - ale +/-2,25 proc.\nP\u00f3\u013dniej wycofa\u0142 te s\u0142owa, ale pewna w\u0105tpliwo\u015b\u0107 pozosta\u0142a. Jakie b\u0119d\u0105\nostatecznie zasady naszego wchodzenia do euro?END_QUESTION\n\n- Nie ma powodu do alarmu. Wide\u0142ki waha\u0144 w mechanizmie ERM II wynosz\u0105 15\nproc., w odniesieniu do kursu centralnego ustalonego wsp\u00f3ln\u0105 decyzj\u0105 EBC i\nzainteresowanego kraju."}